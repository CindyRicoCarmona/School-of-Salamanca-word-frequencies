                APOLOGIA  IOANNIS GENESII  SEPVLVEDAE  PRO LIBRO  DE IVSTIS BELLI CAVSIS     AD  amplissimum, &  doctissimum   præsulem. D. ANTONIVM  RAMIRVM Episcopum  Segouiensem.      
        ANT. AVGVSTINVS IO. GENESIO  SEPVLVEDAE. S.
  
   SVMMAM illius quæstionis de bello Indico, quæ a te  in libro de iustis belli causis   pluribus uerbis perdocte  perque eleganter disputatur,  cum optimo antistite Philippo  Archinto Pontificis Maximi Vicario, & cum religiosiss. Viro Eegidio Foscarario Sacri Palatij Magistro, atque alijs grauissimis  &  doctissimis theologis ac  iureconsultis  communicaui, sic enim mihi per litteras mandaueras. Omnes singularem in omni genere litterarum  eruditionem & acre ingenium tuum semper admirati  sumus, atque coluimus. Hæc etiam nobis quæstio digna  uisa est, quæ in omnium hominum theatro tractaretur.  Res enim maxima est, & ad plurimos homines nostræ   nationis ac gentis pertinet, neque est a republica Christiana aliena. Itaque libellum ipsum pluribus exemplis describi  edique  permisimus, te fortasse  non inuito. qui quamuis   hæc non eo animo scripseris, ut in uulgus manarent,  tamen comprimi ea abs te &  abscondi oportuerat; si  non   te digna euolatura fuisse putaueras. Tu nos ama, &   vale. ROMA Kal. April.

    
        APOLOGIA IOANNIS GENESII  SEPVLVEDAE PRO LIBRO DE  IVSTIS BELLI CAVSIS  AD  amplissimum, &  doctissimum præsulem. D.  ANTONIVM RAMIRVM   Episcopum  Segouiensem.
  
   COMMENTAtionem tuam  Præsul  amplissime, quam de  bello barbarico aduersus  meum   de iustis belli causis libellum  elucubrasti, & mihi misisti   cordubæ acceptam non sine   quadam  consilij tui demiratione   perlegi. Mirabar enim,  quæ te causa  impulisset, vt elucubrato libello meam huius generis sententiam, oppugnare animum induceres,  hominis primum tui, tuarumque virtutum, & dignitatis  studiosi, & cupidi, deindæ publicam, &  honestissimam,  nostræ nationis & principis, cui tu plurima debes, causam  aduersus  quorundam  pertinatiam  apertissimis, &  grauissimis diuinarum scripturarum, &  sacrorum  doctorum   testimonijs, &  firmissimo  rationum  præsidio, &  ecclesiæ auctoritate defendentis. Nam te virum prudentem  &   antistitem grauissimum ambitioni seruisse, vt ingenium  tam alieno loco, &  doctrinam  ostentares adduci non poteram. Præsertim  cum parum, aut nihil de tuo afferas, sed   pleraque omnia aliena, nec satis tua singulari eruditione  digna, & ab his sumpta, qui calumnijs, & strophis, parum      vel prudenter, uel modeste, ne quid grauius dicam, in mea  sententia  honestissimam. R. Publicæ, ac Regum nostrorum causam oppugnant. Sed cum omnia solicito animo  & uaga cogitatione perlustrassem, in eam potissimum   opinionem adductus sum, ut te uirum optimum, & perhumanum, nihil aliud secutum  fuisse, quam  offitium  existimarem, & libello, quo rationum, quibus maxime nituntur aduersarij, momenta complexus es conficiendo, admeque  mittendo, id egisse, vt uel me errantem, & rationibus cedentem, in uiam reduceres, aut si  persisterem in sententia, quomodo obiecta diluerem, me respondente planius  intelligeres. Faciam igitur quod tacitus iubes, immo uero  plusquam iubes, proponam enim non tua solum argumenta  sed  etiam omnia, quæ mihi uel compluti, uel Salamanticæ   fuerunt obiecta, & interiectis more scholastico  mearum   rationum fundamentis, & confirmationibus, ad singula   respondebo, refellamque calumnias non tuas (noui enim  animi tui candorem, ac simplicitatem) sed  quorundam, ambitione, aut etiam grauioribus animi morbis laborantium   hominum, quos certum habeo, omni ope elaborasse, quo  te, ut multos alios eisdem præstigijs ludificarentur. Sed  primum omnium deponenda tibi est falsa  persuasio, si   forte putas Salamanticensem aut Complutensem  academiam   contra  meum  libellum  iudicasse, non enim vniuersitatis illud  iudicium fuit sed  paucorum  corruptorum  hominum  artificium,  non communis  sententia, sed duorum aut trium vtrobique   præstigiæ  quorum cæteri auctoritatem propter doctrinæ   maiorem opinionem suo iuditio prætulerunt. Sic igitur  disputationem ordiris. Quæstio est, inquis, an liceat bello     indos prosequi auferendo ab eis dominia, possessionesque,  & bona temporalia, &  occidendo eos, si  resistentiam  apposuerint, ut sic  spoliati, &  subiecti facilius per prædicatores suadeatur eis fides. Quæstionem  autem, ut de mea  sententia  disseratur, ad hunc modum proponere quid aliud est, quam in limine ut aiunt offendere? &  ipso  statim   disputationis principio artes eorum prodere, unde ista  sumpsisti? Qui cæterarum machinationum, quibus meum   librum oppugnant, infirmitati diffidentes  præsidium petunt a falsis criminibus, & quas iniurias, & impia latrocinia acerrime meus libellus infectatur, harum me  patrocinium suscepisse mentiuntur, ut mihi faciant inuidiam sibi ueró concilient fauorem popularem, nisi forte meum librum uel non legerunt, uel lectum propter  characteris paulo cultioris insolentiam  non  intellexerunt.  Quod multis accidisse  sensi ex his, quorum suffragio res  permissa est, ut scias  ipsum a plerisque indicta causa  fuisse   damnatum, iure diuino & naturali repugnante. Ego igitur ne te mea sententia, de qua quærendum est lateat, hos  barbaros non possessionibus  & facultatibus spoliandos   esse dico, nec in seruitutem redigendos, sed  Christianorum   imperio subijciendos, ne fidem, aut eius propagationem  impediant, prædicatoribus obsistendo, & deum per idololatriam blasphemando, & ob alias ipsorum utilitates.  Aliter igitur quæstio proponenda  est in hunc modum.  Quæritur, utrum barbari, quos Indos uocamus Christianorum Hispanorum imperio iure subijciantur, ut barbaris moribus, & cultu idolorum ac impijs ritibus sublatis ad accipiendam Christianam religionem ipsorum      animi præparentur, qui negant his rationibus ducuntur.
  
   Primum ita disserunt bellum, quo isti barbari in Christianorum ditionem rediguntur non est iustum, non igitur  iure debellantur. Illud probatur: iusta bella definiri solent (vt inquit Augustinus. 23. q. 2. c. dominus) quæ   ulciscuntur iniurias, isti autem barbari nulla iniuria Christianos affecerunt, non igitur iure his bellum infertur.
  
   Secundo, bellum, quod ad tradendam religionem pertinet  non potest esse iustum, religionis igitur prætextu bellum  barbaris iuste inferri non potest, Namque ad fidem neminem esse cogendum testis est Augustinus in epistola Petiliani, & habetur. 23. q. 5. ad fidem, & concilij  Toletani. 4. decretum est ad credendum nemini esse uim  faciendam, de quo est in c. de iudæis. disti. 45. &. c.  maiores de bapt. & eius effectu. Idem testatur Grego.  in æpistola ad Pascas. de qua est in eadem dist. c. qui  Syncera.
  
   Tertio hoc bellum fit contra Christi &  apostolorum  exemplum qui persuasionibus  tantum, nulla omnino ui adhibita religionem tradiderunt, non igitur iuste infertur. Cum   omnis Christi actio debeat esse nostra instructio auctore Paulo Rom. 15.
  
   Quarto finis huic bello propositus. s. barbarorum conuersio ad fidem, alia ratione, &  sine armis commodius  obtineri posset. s. per Euangelij  prædicationem  missis  Apostolis, seu prædicatoribus, ut in primitiua Ecclesia  factum   est, non igitur est bellum inferendum. Nam bellum necessitatis  esse debet, id est cum nulla alia ratione belli finem  pacemque   consequi datur vt testatur Augustin. 23. q. 1. c. noli.     Quinto. Nulli genti bellum est inferendum, nisi antecedente monitione, & cognita pertinacia, nam obtemperantibus iniustissime uis adhibetur. Quanuis igitur idolorum cultum deponere, & prædicatores admittere nolentibus, iure possit bellum inferri, prius tamen ut hæc  facerent, essent admonendi, ut non aliter, quam  spreta admonitione pertinacibus bellum inferretur. Hoc autem  quam   factum est ab Hispanis in hoc bello, nunquam igitur iuste  hoc bellum intulerunt.
  
   Sexto, fieri non potest, aut certe difficillimum est, ut  bellum hoc sine peccatis, multisque malis geratur, ut res  ipsa docuit, nunquam enim gestum est sine iniuria & maleficio magnisque incommodis, & iacturis barbarorum.  Non est igitur gerendum ne spe  quidem boni quamlibet  magni, quod euenturum esse uideatur, non enim facienda mala sunt, ut eueniant bona auctore Paulo ad Ro. c. 3.  Septimo, Non est iuris, aut potestatis Ecclesiæ  siue Pontificis de infidelibus iudicare, Papa ergo nec per se, nec  per alium potest infideles ad cuiuspiam legis obseruationem compellere. Non enim fuit talis potestas Apostolis  concessa, ut Paulus testatur. 1. cor. 5. dicens quid enim  pertinet ad me de ijs qui foris sunt iudicare, ergo nec  Ecclesiæ.
  
   Contra hæc faciunt sanctorum patrum apertissima testimonia &  Ecclesiæ  decretum factum, atque declaratio.
  
   Respondetur. optimo iure isti barbari a Christianis inditionem rediguntur.
  
   Primum, quia sunt, aut erant certe, antequam in Christianorum ditionem uenirent, omnes moribus, plærique  etiam      natura barbari, sine litteris, sine prudentia, & multis  barbaricis uitijs contaminati, ut testatur historia generalis de ipsis  scripta, & auctoritate Indici consilij probata lib. 3. c. 6. Barbari enim, ut ait Thomas, polit. primo lectione prima Simpliciter nominantur, qui ratione deficiunt, uel propter regionem cœli, ex qua hebetes magna ex parte inueniuntur, uel propter aliquam  malam consuetudinem, qua homines fiunt quasi brutales, huiusmodi autem gentes, iure naturæ, debent humanioribus, prudentioribus, & præstantioribus parere, ut  melioribus moribus & institutis gubernentur, sed  si admoniti imperium  recusent, possunt armis cogi & id bellum erit iustum iure naturæ, ut auctor est  Aristo. primo Politicorum. c. 3. &. 5. & Thomas ibidem, quo  factum est, ut imperium Romanorum in alias gentes  fuerit iustum & uoluntate dei quesitum, ut testatur   Augustinus lib. 5. de ciuitate dei. c. 12. & deinde Romanis, inquit, concessit deus maximum &  illustrissimum   imperium ad domandum grauia mala multarum gentium, qui Romani propter gloriam multa uitia comprimebant. i. uirtutes colebant. Ergo eadem potioreque ratione Hispani  possunt Indos in suam ditionem redigere.  Hoc idem  asserit  sanctus Thomas de Reg. prin. lib. 3. c. 4  & deinde allegans Augustin.
  
   Secundo isti barbari implicati erant  grauissimis peccatis  contra legem naturæ, cuius ignoratio, nemini suffragatur, propter quæ deus deleuit gentes peccatrices, quæ   terram promissionis incolebant, cuncti. n. idolorum cultores erant  &  plerique omnes immolabant uictimas humanas. Nam quod deus non occulto iudicio, sed propter huiusmodi idololatriam deleuerit eas gentes, testatur scriptura diuina non obscure  sed uerbis apertissimis. Sic  enim scriptum est in deut. c. 9. ne dicas, cum deleuerit  eos dominus in conspectu tuo, propter iustitiam meam  introduxit me deus, ut possiderem  terram  hanc, cum propter impietates suas istæ deletæ  sint nationes, &. c. 12.  omnes abominationes, quas auersatur dominus fecerunt   dijs suis, offerentes filios & filias, & comburentes igni  &. c. 18. explicans scriptura impietates propter quas  deletæ  sunt  gentes: sic ait. Quando ingressus fueris terram, quam dominus deus tuus dabit tibi, caue ne imitari  uelis abominationes illarum gentium, nec inueniatur in  te, qui lustret  filium  suum, aut filiam ducens per ignem,  aut qui ariolos sciscitetur, &  obseruet  somnia, atque auguria, nec sit maleficus, nec incantator, nec qui Pythones  consulat, nec diuinus & quærat a mortuis ueritatem,  omnia enim hæc abominatur dominus, & propter istiusmodi scelera delebit eos in introitu tuo. Quibus testimonijs aperte declaratur has gentes propter idolorum  cultum, fuisse deletas. omnia enim peccata, quæ hic memorantur Theologorum consensu ad idolorum cultum  referuntur, aut impiam superstitionem. Idem prope  traditum est leuit. 18. &. 20. & ps. 105. Item  ob eadem peccata populum Israeliticum magna ex parte fuisse deletum, & in seruitutem  & captiuitatem abstractum, testatum est eodem psalmo. Commixti  sunt,  inquit, inter gentes, & didicerunt opera eorum, immolauerunt filios suos, & filias suas dæmonijs, & iratus     est furore dominus in populum suum, & tradidit eos  in manus gentium. Adiuuat quod est sapientiæ. 12. &   exod. 32. quibus rebus declaratur eis peccatis lex naturæ uiolari, cum ob eadem, utrique fideles & infideles puniti fuerint. Quare eisdem de rebus memorans Cyprianus in exhortatione ad martyrium addit, quod  si  ante  aduentum  Christi circa deum colendum, & idola spernenda   hæc præcepta seruata  sunt, quanto magis post  aduentum   Christi seruanda, quæ uerba habentur. 23. q. 5. c.  si audieris. Cui plane astipulatur  Ambrosius ut est.  23. q. 5. c. remittuntur. His testimonijs cum idolorum cultus modo per se, modo accedentibus humanarum   uictimarum sacrificijs, causa  iusti belli ac internicionis  fuisse memoretur, aperte declaratur idololatria per se   satis  magnam  &  iustam  causam præbere fidelibus ad bellum idololatris inferendum, ut Nicolao Lyræ  uisum est.  Numerorum. c. 31. illud præcipue ex Deut. 12. citanti,  subuertite omnia loca in quibus gentes, quas possessuri   estis, coluerunt deos suos. Quod etiam Diui Thomæ doctrina, & testimonio comprobatur, qui cum secunda  secum   de. q. 10. ar. 8. scripsisset, infideles posse bello a fidelibus compelli, non ut credant sed ut fidem non impediant,  blasphemijs, uel malis persuasionibus, aut persecutionibus post hæc. q. 94. ar. 3. idololatria magnam blasphemiam contineri, & opere fidem impugnari testatur.  Quam doctrinam secutus Lyra, quo loco diximus, una  inquit iusti belli causa est, contra terram, in qua deus  per idolatriam  blasphematur, itaque Augustinus in Epistola. 50. quæ est ad Bonif. docens pios roges seruire deo     idolorum cultum oppugnando sic (inquit) Ezechias seruiuit domino lucos &  templa idolorum, &  excelsa quæ   contra præceptum dei fuerant constructa  destruendo. 4.  Reg. 18. &  Iosias eadem faciendo. 4. Reg. 23. sicut   Rex Niniuitarum ad placandum dominum vniuersam   ciuitatem compellendo. Ios. 3. sicut  seruiuit Darius idolum fragendum in potestatem Danieli dando Daniel. 14  sicut  seruiuit  Nabuchodonosor  &c. Nam quod Caietanus infideles negat iure posse a christianis ob infidelitatem, debellari, intelligendum est ob solam infidelitatem,  puniendi gratia, non autem si fuerint simul idolorum  cultores, aut alia ratione non seruent legem naturæ.
  
   Item alia ratione probatur concessum  esse Christianis  bello persequi idolorum cultores auctoritate publica; &   pontificia. Christo enim secundum humanitatem data  est omnis potestas in cœlo & in terra. Vt est Mathæi  vltimo. hanc autem potestatem Christus Petro vicario  suo  &  successoribus  communicauit, ut docet Thomas de  Reg. Prin. lib. 3. c. 10. &. 12. quæ  potestas  &  si proprie uersatur in ijs quæ  pertinent ad salutem animæ  &   bonis spiritualibus tamen a temporalibus quatenus ordinantur ad spiritualia non excluditur. vt est in eodem  libro. c. 13. Habet igitur Papa potestatem ubique gentium, non solum ad prædicandum euangelium, sed  etiam   ut gentes si facultas adsit cogat, legem naturæ, cui omnes homines subiecti  sunt, seruare. vt Innoc. &  Hostien.   grauissimi Auctores tradiderunt, in. c. quod super his de  uoto quibus Ioan. Andreas & Panor. suffragantur.
  
   Nam  Christus qui sic præcepit Apostolis Mathæi vltimo     docete omnes gentes, quaecunque  mandaui uobis. Idem naturæ   leges, quæ decalogo, & dilectione proximi continetur,  in primis seruari  iussit. Vt autem infideles euangelicam   prædicationem audire & legem naturæ  seruare cogantur necesse est ut Christianorum imperio subijciantur,  causaliter igitur ut utar uerbo pontificio hoc quoque pertinet ad potestatem Papæ  quod magnopere dirigitur ad spiritualia quæ  sunt  eiusdem  potestatis. c. per uenerabilem  §. rationib. qui filij sint legit. Qui autem idola colunt ij  maximo uiolant legem naturæ. Iure igitur Idololatræ   bello possunt a Christianis coerceri, ut ipsorum imperio  subiecti ex lege naturæ uiuere cogantur, neue per idolorum cultum ab ipsis deus blasphemetur, & offendatur.  Legem autem naturæ ab idolorum cultoribus minime  seruari dubitari non poterit, si legem naturæ ab aliqua  gente non seruari, quid sit intelligatur. Quamuisque enim  omnia peccata mortalia sint contra legem naturæ, ut  esse docet Augustinus contra Faustum lib. 22. non tamen si qua in gente peccata mortalia patrantur, protinus hi dicendi sunt legem naturæ non seruare, ut, iuniores quidam theologi falso putarunt. Nam eo quidem modo nusquam gentium lex naturæ  seruaretur. Causa enim  publica publicis moribus &  institutis diiudicanda est,  vt docet Aristotiles Politic. 3. non singulorum recte, aut  perperam factis. Sed ea demum gens legem naturæ non  seruare intelligenda est, apud quam peccatum aliquod  mortale in rebus turpibus non habetur, sed publice probatur, ut apud hos barbaros homicidium innocentium,  qui multis in regionibus immolabantur, &  ubique apud     eosdem idololatria, quod est peccatorum  grauissimum. Quibus  rationibus planè intelligitur non peculiari dei uoluntate & occulto iudicio, sed comuni lege naturæ, propter  memorata flagitia, quæ pertinent omnia ad idolorum  cultum, illas gentes  fuisse deletas. Itaque his diuinæ historiæ  &  sacrorum  doctorum  testimoijs colligitur hos barbaros propter suas impietates, si iure summo agendum  esset, potuisse, & vita, & terris ac bonis omnibus mulctari ad iustam punitionem, quanto igitur magis iure  possunt  Christianorum imperio subijci, non ut talia patiantur (nam  possessionibus eos aut libertate priuare uetitum   est lege Regum Hispanorum) sed ut Christianorum  imperio subiecti a talibus flagitijs, quibus maxime deus  offenditur abstinere cogantur, & meliorum rerum consuetudine  & piorum commercio ad ueri dei cultum &   religionem accipiendam præparentur. Huc quoque pertinet, quod est Deut. 20. si quando, inquit, accesseris ad expugnandam ciuitatem, offeres ei primum pacem si receperit & aperuerit tibi portas, cunctus populus, qui in  ea est saluabitur, &  seruiet tibi sub tributo. sin autem  &c. deinde sic (inquit) facies cunctis ciuitatibus, quæ   a te procul ualde sunt. 1. quæ  sunt  diuersæ religionis,  ut glossa interlinearis exponit, quod in idololatras maxime conuenit itaque idolorum cultores designat, quamuis  eorum iniquitates non  essent completæ ut Amorrheorum,  ut melioribus & pijs hominibus parentes ad ueri dei cultum ipsorum uel doctrina, uel exemplo dirigerentur.
  
   Tertio, innocentes homines, ne indigna morte trucidentur, seruare omnes homines iubentur lege diuina &      naturali, si facere id possint, sine magno suo  incommodo.  Cum igitur isti barbari singulis annis multa innocentiuum   hominum millia ad impias dæmoniorum aras mactarent   (constat enim in sola noua Hispania  singulis annis, amplius uiginti millia immolari solita) idque prohiberi hac  una ratione posset, si proborum, & a talibus, & tam  in manibus flagitijs abhorrentium hominum, quales sunt   Hispani, imperio subijcerentur. Quis dubitet, uel hac una  ratione, iustissime barbaros potuisse  &  posse a Christianis in ditionem redigi.
  
   Quarto, homines periculosissime errantes, & ad suam   certam perniciem contendentes, seu ignorantes id, seu   scientes faciant, reuocare atque etiam inuitos ad salutem   retrahere, iuris est diuini & naturalis, &  officium quod  sibi etiam inuitis præstari omnes homines sanæ mentis  uellent. Omnes autem homines qui extra Christianam   religionem uagantur æterna morte perire, si quis dubitat, non est Christianus. Iure igitur barbari salutis  suæ   causa ad iustitiam compelluntur. Hoc autem officium  dupliciter præstari  potest, uno modo per doctrinam tantum & exhortationem, altero ui quadam adhibita, &   pœnarum metu, non ut credere cogantur, sed ut tollantur impedimenta, quæ  obesse  possent fidei prædicationi,  & propagationi. Priore modo usus  est  Christus, &   Apostoli, secundo  usa est Ecclesia  postquam Regum &   Principum Christianorum  potentia, &  præsidio munita est, &  utrunque factum, vt docet August. diuino &   euangelico præcepto, quod conuiuij similitudine  continetur Lucæ. 14. Nam, cum primi inuitati uenire noluerint,     Secundi permonitu & doctrina fuerint ad epulas diuinas introducti, Postremi, ut intrent compelli iubentur  Qua de re Augustinus Epistola ultima & habetur. c.  displicet. 23. q. 4. cum ipsi primorum temporum ratio ab hæretico Donato obijceretur, Non attendis, inquit  quod tunc Ecclesia nouo germine pullulabat, nondum  completa fuerat illa prophetia, & adorabunt eum omnes  Reges terræ, omnes gentes  seruient ei. Quod utique  quanto   magis impletur, tanto maiore Ecclesia utitur potestate,  ut non solum inuitet, sed etiam cogat ad bonum, ad cuius confirmationem subijcit Parabolam Euangelicam,  de qua dixi. Nam quod est in concilio Toletano, &. c.  maiores de bapt. & eius effectu neminem ad credendum   cogi debere, planum  & apertum habet intellectum, neminem nec ui, aut bello, nec minis compellendum  esse ut Christianus fiat, baptismumque  suscipiat inuitus. Cuius ratio est, quoniam ea uis esset innutilis, nemo enim uoluntate, quæ cogi non potest repugnante, potest effici fidelis. Itaque doctrina &  persuasionibus utendum est. Cæterum, ut quisquam deponat omnia impedimenta ut superbiam  licentiamque peccandi, quæ obesse possent tradendæ   doctrinæ, minis, &  pœnarum metu iustissime cogitur auctoribus August. Amb. & Gregorio nam quod est in  concilio Toletano. idem August. qui uim probat, multo  ante dixerat ad fidem, inquit, nemo cogendus est, ut dicitis. alloquitur autem hæreticum Petilianum. 23. q. 5  ad fidem, sed uos imperatoria lege non benefacere cogimini, sed malefacere prohibemini. Nam benefacere nemo potest, nisi elegerit quod est in libera uoluntate. Cum      aliquid ergo aduersus uos leges constituunt, admoneri  uos credite, ut cogitetis, quare ista patiamini. At idem  in Epistola ad Vincenti. ut habetur. 23. q. 6. c. uides sic  scribit. Vides inquit non esse considerandum quod quisquam   cogitur sed quale sit illud ad quod cogitur, utrum bonum   an malum, non quod quisquam bonus possit esse inuitus, sed  timendo quod non uult pati, uel reliquit impedientem  animositatem, uel ignoratam compellitur agnoscere ueritatem, ut timens uel respuat falsum, de quo contendebat, uel quærat uerum, quod nesciebat, ut uolens iam teneat, quod nolebat. Nam licet contra hæreticos hæc disserat Augusti tamen rationes ipsius contra paganos similiter ualere idem ipse August, docet in eadem æpistola ad Vinc. ubi de legibus contra utrosque latis memorat  declarans, neutris uim factam fuisse a Christo, uel Apostolis, postea uerò  utrisque illatam ab æcclesia potentia  &   legibus imperatorum Christianorum munita, ut habetur. 23. q. 4. c. non inuenitur, in qua æpistola docet eisdem rationibus iustam esse legem latam, aduersus sacrificia paganorum, & ab omnibus Christianis laudatam  quæ habetur in. c. de paganis & eorum sacrificijs. l. 1  ibi enim constituta est pæna capitalis & bonorum publicatio. si quis amplius  sacris & ritibus paganicis uteretur quam legem primum a Constantino ut Eusebius  in historia ecclesiastica & Hieroni. in chronicis testantur latam, & post a Constantio filio & alijs imperatoribus confirmatam ut piam &  iustissimam pugnacissime deffendit Ambro, apud Imperatorem Valentinianum   æpistolis. 30. &. 31. Gregorius autem in æpistola ad     Aldibertum Britanorum Regem, que sanctiss. nom. lib. 60.  hæc de rebus eisdem tradit. Sic enim Constantinus  quondam pijssimus Imperator Romanam Remp. a peruersis  idolorum cultoribus reuocans, omnipotenti deo Domino nostro Iesu Christo secum subdidit &c. nec interest  subiecti sint Pagani imperio Christianorum an secus,  quibus uis salutifera est inferenda. Nam sisibutus [Sisebut/viaf:315946620] Rex  hispaniæ, qui Iudæos ut Christiani fierint coegit, in sibi  subiectos uim intulit, tamen factum eius non perinde  probatur quia talis uis simpliciter, siue directe ad Christianismum compellens, inutilis habetur, quia uoluntatem cogere nequit, & pertinaciores facit. Prohibere  autem a malo, quod fit lege Constantini, quæ  eadem est Constantij magnum beneficium est, & quod, si absque incommodo nostro possumus, omnibus hominibus, ut proximis impendere iubemur, lege diuina & naturali. Mandauit deus unicuique de proximo suo. Hæc igitur est ratio ex Euangelica parabola, & August. Ambrosij &   Gregorij doctrina, paganos ut ad Christi epulas intrent   compellendi. Vt primum Christianorum imperio, si fieri sine magno incommodo nostro possit, qui non sunt  subiecti, subijciantur. Deinde ut lege Constantini conuenienter Idolorum cultu & omnibus Ethnicis ritibus  prohibeantur, tollanturque omnia impedimenta, quæ obesse  possent euangelicæ prædicationi. Quibus rationibus, &   testimonijs edoctus diuus Thomas secunda. 2. q. 10.  ar. 11. Ritus infidelium præterquam Iudeorum negat esse  ullo modo tolerandos si facultas adsit, quanuis aliquando, inquit, fuerint ab Ecclesia tolerati, cum. s. erat magna     infidelium multitudo. 1. antequam essent Principes Christiani, qui cogere possent. His autem rebus confectis, nulla præterea uis, nullus metus, quo Christiani fiant, est  adhibendus. Sed ita præparati doceri debent, & fidei prædicationi, ut Christianismum uolentes suscipiant, induci,  ut sapientissimi ac sanctissimi Pontificis Gregorij decreto seu testimonio declaratur, quod habetur. 23. q. 4. si  non. quo in loco Gennadium uirum optimum, & Christianissimum laudat & ab omnibus laudari testatur, quod   gentes paganas haud dubie non subiectas in Christianorum ditionem bello redigendas curaret, non ob aliam  Causam, nisi ut cum essent debellatæ facilius in Christianam religionem per liberam fidei prædicationem, inducerentur. Nam Gennadium scribit ubique laudari, quod  bella frequenter appeteret, non, inquit, desiderio fundendi   sanguinis, sed tantum dilatandæ causa Rei p. in qua deum   coli conspicimus, quatenus Christi nomen per subditas  gentes fidei prædicatione circumquaque discurrat. Loquitur autem non ut quidam somniarunt de Saracenis siue Mahumetanis, qui eo tempore nulli dum erant, nec  ut alij, de Vandalis, qui iam fuerant a Bellisario deleti  nec ut alij de hæreticis, qui puniendi erant, non  debellandi, nec gentium alieno nomine uocandi, sed de gentibus  in Africa interiore Romano Imperio finitimis, ut declaratur in extremo eiusdem Epistolæ, quæ primi libri est  73. nec denique quod Christianos infestarent, ut falso  quidam causantur. hoc enim exclusum est a Gregorio  per uerbum tantum, sed ut a Christianis debellati fidei  prædicationem, & propagationem non impedirent. Hoc     est enim quod Thomas ait secunda. 2. q. 10. ar. 8. frequenter, inquit, Christi fideles contra infideles bellum  mouent, non quidem ut eos ad credendum cogant, sed ut  compellant, ne fidem impediant, explicans uidelicet causam cur Gennadius, pium bellum infidelibus frequenter   inferret. Nam gentes, quæ non sunt Christianorum imperio subiectæ multifariam fidem eiusque  propagationem   si quis eam inducere uelit impediunt. Primum quia publicam eius predicationem non admittunt, ut constat etiam   auctore Thoma lib. 3. de Reg. prin. c. 16. nunquam ante  Constantini tempus sine mortis periculo publice fidem  prædicare licuisse. deinde quia prædicatores etiam occultos occidunt, & ne qui suorum conuertantur obsistunt  &  conuersos persuasionibus, aut etiam persecutionibus  auertere conantur ut sæpe & a multis ante Constantini   principatum factum est, & passim initio Ecclesiæ  fiebat. Accedit quod infideles Christianis subiecti facilius  adducuntur, ut nostros mores &  religionem  sequantur.
  
   Non igitur sola prædicatione & disputatione utendum  est, nec in paganos, nec in hæreticos, ut in primitiua  Ecclesia cum nullus principum crediderat, sed cum facultas adsit, uis utilis & permissa quemadmodum exposuimus, adhibenda. Hæc enim expeditissima ratio est  gentes ad Christi fidem conuertendi, ut omni seculo res  ipsa & exempla docuerunt. quæ exempla uim habent  demostrationis teste eodem August. in eadem ad Vincent.  Epistola. Cuius uerba translata sunt. 23. q. 6. uides  mea primitus inquit Sententia erat, neminem ad Christi  & Ecclesiæ unitatem esse cogendum, uerbis esse agendum,     disputatione pugnandum, ratione uincendum. Sed  hæc mea opinio non contradicentium uerbis, sed demostrantium superabatur exemplis. Nam primum opponebatur mihi, mea ciuitas, quæ  cum tota fuisset in parte Donati, ad unitatem catholicam legum imperialium  timore conuersa est. Quam nunc uidemus ita animositatis uestræ perniciem detestari, ut in ea nunqam fuisse  credatur. Et item aliæ multæ. Thomas quoque de Reg.  prin. lib. 3. c. 16. quo anno, inquit, Constantinus conuersus est ad fidem, baptizata sunt circa partes Romanas  plusquam  centum millia hominum. Quod euenire constat eodem   modo in hac Indorum conuersione, qui cum fuerint in  ditionem redacti, & impijs sacrorum ritibus prohibiti  uix euangelica prædicatione audita, agminatim confluunt baptismum postulantes, sic enim ferè  hominum more ac natura comparatum est, ut uicti facile in morem  uictorum & imperantium transeant, & facta, dictaque   eorum libenter imitentur. Itaque hac ratione paucis diebus plures & tutius ad Christi fidem conuertuntur, quam   fortasse trecentis annis, sola prædicatione conuerterentur. Fieri enim non potest, ut Philosophus ait, Ethicorum. 10. aut non facile fit, ut ea uerbis mutentur, &   extrudantur, quæ impressa sunt moribus, temporeque   diuturno retenta. Itaque ui opus esse ait, Vnde natæ  sint  leges, quæ uim cogentem habent. Cui naturali dogmati  maxime conuenit, August. Ambrosique doctrina, & Ecclesiæ  atque Gregorij Sapientissimi Papæ decretum in  memorato cap. Si non. Quod solum per se potest omnem   controuersiam in hac causa comuni lege rationeque dirimire.     Congruit Etiam Ioan. Scoti doctrina, qui maiorem etiam   uim in tradenda religione infidelibus & filijs infidelium   adhiberi censet. 4. sententiarum dist. 4. q. ultima &  Ioan.  Maioris 4. sententiarum dist. 44. q. 3. qui hanc in barbaros expeditionem nominatim probat.
  
   Quas rationes atque decreta secutus Alexander Sex. Papa anno Christi. 1493. Fernando & Isabellæ Regibus  nostris, ab eximia religione Catholicis cognominatis  oraculum &  sententiam  sedis Apostolicæ iuxta tradita  deut. 17. &. c. per uenerabilem, qui filij sint legitimi. Sciscitantibus uolentisbusque, &  suo iure petentibus   rescribens negotium dedit, & magnopere hortatus est,  ut hos barbaros imperio suo subij cerent, & ad Christi  fidem reducendos curarent, his uerbis, quæ ex bulla plumbata descripta sunt. unde omnibus diligenter, & presertim fidei catholice exaltatione & dilatatione pro ut  decet catholicos Reges & principes consideratis more  progenitorum uestrorum claræ memoriæ Regum terras  firmas & Insulas prædictas illarumque incolas & habitatores, uobis diuina fauente clementia subijcere &   ad fidem catholicam reducere proposuistis. Nos igitur  huiusmodi uestrum sanctum ac laudabile propositum,  plurimum in domino commendantes, ac cupientes, ut  illud ad debitum finem perducatur, hortamur uos quamplurimum in domino & per sacri lauacri susceptionem   qua mandatis Apostolicis obligati estis & uiscera misericordiæ domini nostri Iesu Christi attente requirimus  ut cum expiditionem huiusmodi omnino prossequi &   assumere prona mente orthodoxæ fidei zelo intendatis,     populos in eiusmodi insulis & terris degentes ad Christianam religionem  suscipiendam inducere uelitis & debeatis, nec pericula, nec labores ullo unquam tempore uos  deterreant, firma spe, fidutiaque  conceptis, quod deus omnipotens conatus uestros feliciter prosequetur. Hæc  Alexander Pontifex. Cui &  similibus decretis non  solum stare Christiani homines eo decreto iubentur, sed  siquis non paruerit, aut contradixerit ipso iure per dictum Caput per uenerabilem excomunicatur, & alioquin Christi vicarium, ut in libro de dispensatione testatur Bernardus, tanquam ipsum Christum, in ijs quæ non  sunt aperte contra deum audire debemus. Cuius decreta  & rescripta in ijs, quæ fidem, aut mores attingunt, contemnere, hæreticum esse, magni Theologi tradiderunt.  (vide Syluium in uerbo canonizatio) Quo igitur iure  Christi vicarius potest gentes omnes ab idolorum cultu,  si facultas adsit, prohibere, & ad prædicationem Euangelicam audiendam compellere. Eodem ualet ipsas imperio Christianorum per se, aut Principes Christianos  subijcere. Cum hæc uia expeditissima sit &  commodissima ad ea perficienda &  salutem  animarum  comparandam.
  
   Cæterum quidam docti quidem homines, sed non perinde  vsu rerum periti oportere tradiderunt, ut antequam bellum  pararetur, missis legatis admonerentur barbari ut ab  idolorum cultu desisterent, & Christianæ religionis  predicatores publice admitterent, ut si postulatis adquiescerent, ipsorum animarum saluti citra bellum consuleretur, sin autem hæc ab ipsis impetrari non possint,  tunc iustis armis debellati imperata facere compellerentur      quæ admonitio, fateor, si absque magnis difficultatibus, et  utiliter fieri posset, non erat repudianda, nec omittenda  Est. n. similis ei, quam Christus fieri iubet in fraterna  correctione, priusquam ad denuntiationem procedatur.
  
   Cæterum quemadmodum in fraterna correptione, inutilis admonitio omittenda est Theologorum consensu,  & ad denuntiationem, si res præsertim publica postulet, procedendum, sic est de huiusmodi admonitione in  hoc bello barbarico statuendum, ut omittatur omnino,  si prudenter existimantibus inutilis fore uideatur.
  
   Nam debet, qui arat, arare, in spe fructus percipiendi  auctore Paulo. i. cor. 9. & quod est inutile pro nullo  habetur, ut dederat caput inter corporalia de translatione Episcopi. hanc autem admonitionem esse inutilem   in tali causa, ac idcirco  nunquam factam fuisse, multifariam   declaratur. Primum quia est factu difficilis, & erat difficillima initio belli tot enim nationes tam barbaras, immenso Oceani & terrarum interuallo distantes, nullo  linguæ commercio adire & admonere, nec solum quid  responderent, sed etiam quid facerent expectare, res esset  tam difficilis, tanti sumptus, tam longi temporis, ut facile principes omnes Christianos a tali conatu deterreret  Itaque hanc admonitionem, ut necessariam inducere, nihil  aliud erat, quam  expeditionem piam & barbaris salutiferam,  ac proinde ipsorum conuersionem, quæ finis belli est penitus impedire. Est igitur inutilis & proinde omittenda   Nam quæ ordinantur ad finem, hæc rationem boni, ex  ordine ad finem sortiuntur, Quare quæ  finem impediunt  non habent rationem boni. Vt Thomas, secunda. 2. q. 33     ar. 6. ad. 3. tradidit. Deinde hæc admonitio, &  si superatis difficultatibus fieret nihil tamen, aut parum proficerent, esset igitur inutilis & ommittenda. non. n.  est probabile, neque uero simile gentem aliquam per solam   admonitionem  & externæ nationis exhortationem adduci  posse, ut insitam & a maioribus acceptam religionem  relinquat. Nam ut est in æpistola August. ad Vincen.  si docerentur infideles, & non terrerentur, uetustate consuetudinis obdurati ad capessendam uiam salutis, pigrius  mouerentur. Si quis autem dicat non uerbis solum admonendos esse barbaros sed etiam metu admoti exercitus terrendos, ut metu saltem imperata faciant, iam hoc  esset difficultatem admonitionis plurimum augere, &   uim facere, propter quam uitandam ipsi admonitionem  inducunt, quæ uis si facienda est, non est omittenda utilissima, quæ imperium Christianorum accipere cogat.  Præterea quamuis barbari metu impulssi prædicatores  admitterent, & cultum idolorum ad tempus deponerent   uel potius deponere simularent, tamen non dubium est  quin timore sublato essent ad pristinos mores reuersuri  & prædicatores eiecturi, aut ipsos etiam  & ab ipsis conuersos nisi ad pristinam impietatem redirent occisuri  vt initio nascentis æcclesiæ fiebat. Quæ omnia incommoda & difficultates debellatis barbaris facillime tolluntur, &  sic plus uno mense in ipsorum conuersione proficitur, quam centum annis per solam prædicationem,  non pacatis barbaris proficeretur. Non enim, arbitror,  nostri temporis prædicatores sine miraculis plus efficerent, quam quondam Apostoli, domino cooperante &      sermonem confirmante sequentibus signis. Quæ  signa  iam non sunt a deo postulanda, cum nobis liceat præceptum eius sequentes prudenti consilio barbaros ad conuiuium euangelicum, qua diximus ratione compellere.  Accedit quod barbarorum subiectio causa est magni  Christianorum concursus quorum illi commertio, &   consuetudine facilius conuertuntur, & conuersi commodius edocentur, constantius in accepta fide persistunt   nec in hæreses labi permittuntur, & facilius barbariem   exuunt, humanioribus & Christianis moribus induuntur. Cum igitur duæ viæ  sint, quibus ad barbarorum  conuersionem procedi posse uideatur, altera per monitionem   solum, doctrinamque  & prædicationem, difficilis, longa,  & multis periculis, & laboribus impedita, altera per  subiectionem barbarorum, facilis, breuis, &  cum multis barbarorum commoditatibus expedita, utra progrediendum sit, non est prudentis hominis dubitare, præsertim cum August. auctorem habeamus, qui expiditiore,  progrediendum esse, aperte uerbis illis, quæ ex Paulo ante  citauimus declarat. Si docerentur, inquit, & non terrerentur uetustate consuetudinis obdurati ad capessendam   uiam salutis pigrius mouerentur, quibus plane docet  August. non doctrina modo agendum esse, sed uim etiam   salutiferam, quæ uiam doctrinæ muniat adhibendam.
  
   His rebus explicatis superest, ut ad obiecta respondeamus.
  
   Ad primum igitur respondeo. bello quod idololatris infertur, non tam hominum quam dei iniurias, quæ multo  grauiores sunt, uindicari, & alioquin iniuriam infert     postulanti, qui iusta postulata non facit, & qui parere  alteri debet, is si admonitus imperium recuset, iniuriosus est, ut appareat hoc bello, humanas quoque non solum   diuinas iniurias uindicari, nam nec iniustum bellum inferre, nec iustum illatum, si rite fuerit indictum propulsare licet, sine iniuria, non enim solum, contumeliam  inferre, sed ut cunque iniuste in quenquam facere iniuria est  Ad secundum, fateor, neminem esse ad fidem cogendum,  ut inuitus credat, inuitus baptizetur, ut pœnis, aut metu Christianus fieri compellatur, quæ  summa est decretorum & testimoniorum obiectorum. Esset enim ius inutilis, & irrita opera, nam credere uoluntatis est, quæ cogi non potest. Idolorum autem cultores Christianorum  imperio subijcere, ut impijs ritibus abstinere, & legem  naturæ  seruare euangelicos prædicatores sublatis impedimentis audire cogantur, iustum est ac pium, & ab  æcclesia comprobatum & factum eorundem  sacrorum  Doctorum testimonio August. 23. q. 4. c. non inuenitur  Gregor. in Epistola ad Aldibertum, quæ est lib. 9.  Sexagesima.
  
   Ad tertium Christi facta, siue actiones, si possumus imitari fas est &  pium, sed ita, nisi Christus aliter statuat.  quanquam igitur Christus nullum, nec paganum, nec hæreticum ad æpulas euangelicas, hoc est ad fidem compulit, nec ipse, nec Apostoli, idem tamen, cum Regum ac  principum Christianorum facultas esset, ut utrosque, qua  ratione diximus, compelleremus, præcepit in euangelica parabola. vt August. Amb. Gregoriusque exponunt,  & ita factum est ab ecclesia tempore Constantini, item      Gennadij, cuius bella Grego. maxime laudat, ut supra  memorauimus. Hanc tertiam obiectionem accuratissime  confutat August. in Epistola. 50. quæ est ad Bonifatium   Non considerant, inquit, aliud tunc fuisse tempus &   omnia suis temporibus agi. Quis enim tunc in Christum   crediderat Imperatorum &c. Quod ergo quidam cauillantur euangelicam illam compulsionem, ad exemplorum & miraculorum uim esse referendam, commentitium   est, & stropha hæreticorum ab August. in eadem ad  Bonifacium æpistola confutata.
  
   Ad quartum nego commodius barbaros per solam prædicationem ad fidem induci, quam  si prius fuerint debellati,  quin potius nisi debellentur, multæ  & magnæ difficultates obsunt prædicationi, &  conuersioni, de quibus supra diximus. Quæ omnia impedimenta tolluntur, si  prius gentes fuerint in Christianorum ditionem redactæ. Itaque bellum est necessarium ad prædicationem &   conuersionem, non quidem simpliciter, sed quia recte,  hoc est sine magnis difficultatibus, res fieri non potest,  nisi gentibus debellatis. Nam cum necessarium quinque  modis dicatur auctore Aristot. Metaphysicorum quinto  vno modo necessarium id esse intelligitur, sine quo res,  aut omnino, aut recte fieri non potest. Bellum igitur  necessarium est, nisi forte barbari uoluntate, &  sine  armis inditionem redigerentur. Nam uia prædicationis  sine ulla ui longa est, & multis difficultatibus impedita.  Ad quintum. duplex hoc in bello intelligi potest admonitio, vna qua pax offertur, si fecerint imperata, ut  præcipitur. Deute. c. 20. his uerbis. Si quando accesseris     ad expugnandum ciuitatem, offeres ei primum pacem,  si receperit, & aperuerit portas cunctus Populus qui in  ea est saluabitur, &  seruiet tibi sub tributo. Quæ admonitio non in hoc solum, sed in omni bello iuste inferendo necessaria est, si forte ratione, aut denutiatione  periculi, sine sanguine hostes ad deditionem compellere  & quod petimus assequi detur. Alia esset admonitio, de  qua supra memorauimus, & quam inutilem fore, ac  proinde omissam, &  omittendam esse demonstrauimus.  Ad sextum respondeo, istam rationem, nihil magis contra hoc bellum facere, quam contra cætera, quacunque ratione fuerint illata, uix enim unquam bellum gestum est sine magnis incommoditatibus, & iacturis, sine aliqua  iniuria & maleficio. Cæterum non si difficile est bellum   et ex causa iusta gerentem, iniurias & maleficia cauere protinus, est impossibile, nec principi, cuius iusta, uel  iniusta causa, bellum iustum facit, aut uicissim iniustum   assignanda sunt crimina a militibus præter eius uoluntatem admissa, nec ea ex causa iusta, iniustam faciunt  siue damnandam. Quod si pericula etiam & peccandi  occasiones Christianis legibus uitare iubemur, non tamen cum maius alterum malum uitare eodem tempore  necessitas adhortatur, aut si aliorsum uocet publica &   magna commoditas. Nam licet nemo possit in eas angustias compelli, ut peccare sit illi necesse, si tamen duo præcepta simul urgeant, quæ  simul adimpleri nequeunt,  qui grauiori paret, altero prætermisso non peccat. Vt  concilij Toletani decreto, & Gregorij testimonio docemur dist. 13. c. duo mala &. c. nerui, & Gersonis     regula morali & Aristot. doctrina Ethi. tertio quæ   ratio in bellis potissimum est ineunda, ut docet idem  Ioan. Gerson Auctor grauissimus ibidem, Sic enim  disserit. c. de auaritia in bellis faciendis, quæ malis innumeris plena sunt, Nunc ad istos innocentes, nunc ad  illos sola utilitas Rei p. excusat a mortali, aut euitatio  damni publici, notabiliter peioris, quam sit damnum  priuatum ex bello proueniens. Ex hoc igitur præcepto si mala & bona, quæ hoc bellum barbaris importat,  ad calculos reuocemus, haud dubie mala bonorum multitudine & grauitate prorsus obruantur. Summa  enim malorum est, quod principes mutare coguntur,  nec eos omnes, sed quos oportere uisum est, & bonis  mobilibus magna ex parte priuantur, auro. s. &   argento, quæ metalla apud ipsos in paruo pretio erant,  quippe qui, nec aureis, nec argenteis nummis utebantur, & pro his ab Hispanis ferri metallum, quod ad  uitæ plurimos usus longe commodius est, accipiunt,  præterea triticum, hordeum, legumina, frugiferarum   arborum, & oleorum multa genera, equos, mulas,  asinos, oues, boues, capras, & alia multa barbaris  nunquam uisa, quæ hinc allata felicissime proueniunt  in illis regionibus. Quarum rerum singularum  commoditate, utilitas, quam barbari ex auro & argento accipiebant, longe superatur. Adde nunc literas, quarum barbari sunditus erant expertes legendi,  &  scribendi prorsus ignari, adde humanitatem,  optimas leges, & instituta, & quæ  sola uincit  omnes omnium cæterarum rerum commoditates,     veri dei cognitionem, & religionem Christianam, quibus rebus cognitis, & animaduersis, qui hanc expeditionem impedire conantur, ne barbari ueniant in Christianorum ditionem, hos ego non barbaris humane fauere  ut ipsi uideri uolunt, sed eisdem plurima & maxima  bona crudeliter inuidere contendam. Quæ bona ingnaua  & importuna ipsorum sententia, uel tolluntur omnino  uel plurimum retardantur. Neque tamen negauerim  posse tempus incidere, cum sit a subiectione barbarorum   licet cogendi facultas adsit temperandum, ut siquis Princeps cum sua ciuitate aut gente, non metu, &  simulatione, sed sua sponte bona fide spiritu dei afflatus, magistros Christianæ  religionis a nostris postularet, si quoue alio casu recta ratio in maxima rerum humanarum  uarietate. quam vna regula metiri non possumus, barbarorum saluti aliter consulere adhortaretur, legibus  enim atque præceptis, quid in quoque genere magna ex  parte fieri oporteat constituitur. Cætera quæ extra ordinem accidunt, iustorum Principum &  proborum  virorum   qui rebus gerendis præfuerint prudentiæ. Prout ratio  boni publici postulabit administranda relinquuntur. Vt  Philosoph. Polit. 3. & ethic. lib. 5. declarat.
  
   Ad septimum, quod Paulus ad se pertinere negat, de eis  qui foris sunt iudicare, hunc habet intellectum, non esse  muneris Apostolici, ut a Christianis, sic ab eis qui extra fidem sunt, vitæ  rationem poscere, & ut Christiane  uiuant postulare. Cæterum dare operam, ut ijdem ad  Christi fidem conuertantur, ac eis euangelium prædicare  & omnia quæ ad hoc commode præstandum conducunt      pro facultate conari proprium esse muneris Apostolici  non solum eiusdem Pauli. Sed omnis omnium Apostolorum uita & ob id oppetita mors testificatur.
  
   Quod uero pertinet ad æditionem libri, in quo belli faciendi, Iustitia & ratio, & quod iure, quid iniuria fiat,  declaratur & crudeliter, atque auare facta uituperantur   si quis miles aut præfectus per occasionem libri se peccasse dixerit, is per ignorantiam affectatam, &  malitiam,  seu per scandalum Pharisæorum deliquisse facile conuincetur. Contra uero ex editione libri, hæc maxima  commoda consequentur, Tolletur magnum scandalum  & infamia Regum nostrorum & nationis, qui vulgo  propter falsam, aut male intellectam quorundam Theologorum doctrinam iniuste & tyrannice hos barbaros  in suam ditionem redegisse putantur, ut quidam nuper  impudentissime prodidit. Deinde qui ex hac expeditione aurum, uel argentum  retulerunt, quid iuste, quid iniuste parauerint, quid iure retinere possint, quid restituere debeant facile & ab ipsis, & a sacerdotibus, quibus  peccata confitentur, intelligetur. Nunc enim utrique in  magna iuris ignoratione uersantur.
  
   Postremo, quæstione perorata, si Rex perstet in sententia, confessor contrariam probet, num recte pieque ab  eo possit absolui, respondes statuisque posse, propterea  quod utraque opinio probabilis sit, seque pari doctorum numero tueatur, quod si ita est obsecro te Præsul grauissime, quid tibi & istis meis areopagitis in mentem uenit  in causa dubia regem uestrum, uestramque  nationem iuditio uestro condemnare infamiaque notare, & cum     magno totius orbis scandalo sumi sacerdotis Ecclesiæque   iudicium atque decretum tam sine causa reijcere, ut contemnere uideamini. hoc igitur dicerem si causa, ut uobis uidetur, esset dubia, nunc autem meis rationibus  expositis, si uerum quærimus nihil habet ambiguitatis.  Istorum enim opinio, nec uera est, nec probabilis.
  
   Nam quod memoras de doctorum seu iudicum numero  vide ne parum diligenter rationem suffragiorum inieris pro ista. n. opinione de scriptoribus solus Thomas  Caietanus facit, nec id aperte, ex cæteris autem nemo,  qui meæ  sententiæ fundamenta ex me uel meis scriptis  plane cognouerit, præter admodum paucos ambitione  corruptos, qui ueritatem scienter & pertinaciter oppugnant, ne ab eo quod uoce, aut comentariolis ipsi  uel adiurati amici predicauerant, cum aliqua existimationis iactura discedere uideantur. Nostra uero sententia auctores habet ex Philosophis Principem ipsorum  Aristotelem Pol. 1. c. tertio & quinto. Ex iuris Pontificij peritis nobiscum faciunt consultissimi quique in. c.  quod super his de uoto. Ex Theologis uero August.  Ambro. Gregorius & Thomas uiri sanctitate & doctrina clari, qui omnes uim apertissime probant, ut in  hæreticos, sic etiam in paganos, ut demonstraui. Item  Ioan. Scotus, qui. 4. sententiarum dist. 4. q. ultima  maiorem etiam uim infidelibus horumque  filijs adhibendam censet. Nicolaus Lyra numer. 31. Mag. Roa.  explicans art. Poli. 1. Io. Maioris qui. 4. sentent. dist.  44. q. 3. hanc in barbaros expeditionem nominatim  probat. Alfon. Castrus lib. 2. de iusta hæreticorum     punitione qui & ipse nuper Salmanticæ  summa quæstionis, quam ipse confeceram diligenter, ut idem Chirographo quod penes me est profitetur perlecta &  considerata   libellum meamque  sententiam sine ulla exceptione probauit. Ad summam meum librum antequam uersutus &   inimicus homo Zizaniam figmentis disseminasset, nemo  legit, & intellexit, quin magnopere probaret, in primisque quatuor doctissimi, & grauissimi uiri Fernandus   Gueuara, & Franciscus Montaluus regij consiliarij,  Aluarus Moscosus, Didacus Victoria monachus dominicanus, quibus singulis libri mei examen a regio consilio fuit commissum, quorum theologorum Iudicium, quod  uterque  sua manu operi subscripsit, subieci.
  
   Perlegi hoc opus, in quo nihil inueni a ueritate alienum,  sed plura quæ legantur digna, adeoque opus cum auctore non modo commendo, sed admiror. Fr. Didacus  de Victoria. Quam sententiam nunquam ille contra communem suorum persuasionem tam libere &  incunctanter pronuntiasset, nisi Francisci fratris Germani doctissimi & animo ingenuo liberoque uiri, qui bidui aberat  auctoritate fuisset confirmatus, cum quo librum meum  quem diu causis illatis retinuit & consilium comunicasse claris coniecturis pro certo mihi persuassi. Moscosus autem ita subscripsit.
  
   Et ego legi hoc opus docte elaboratum, & nihil inueni  quod meo iudicio probabilitate careat, immo ea quæ ex  sacris literis &  sacris doctoribus hic adducuntur, ita  suadent huius doctoris intentum, ut nullus quamuis proteruus oppositum audeat affirmare. Moscosus. nec est     silentio prætereundum  grauissimum amplissimi & doctissimi uiri Fernandi Valdesij Hispalensis Archiepiscopi  & Inquisitoris generalis testimonium, qui cum meum  librum &  summam quæstionis, de qua dixi semel &   iterum legisset, nuper post præclarum illud iudicium in  doctissimorum grauissimorumque virorum consessu. cum  de his rebus quæ tunc erant in ore omnium, cui. n. non  scandalo fuit, res tam insperata? pauca disseruisset. Dicam, inquit, quod sentio, qui hunc librum  impediendi auctores initio fuerunt, hi multo magis ex officio facerent,  si sedulo darent operam, ut idem grandioribus literis excusus ex pulpitis per omnem Hispaniam prædicaretur.  Idem sæpe professus est Petrus Ortisius præstanti doctrina Theologus, in ciuius immatura morte magnam  nuper iacturam studia theologica fecerunt.
  
   Petrus Sotus monachus Dominicanus Caroli Cæsaris  sacræ confessionis administer, in æpistola quam ad me  misit, negat se ullo modo de iusticia belli huius dubitare  sed ne libri æditionem properarem me in eadem æpistola  sollicite semel &  iterum, nescio qua ratione ductus, adhortatur. Idem Palam asserunt Ioa. Egidius, qui Salmanticæ ex cathedra theologiam docet. &  honcala [Antonio de Honcala/cerl:cnp01306619] canonicus Auilensis primarij theologi, quorum hic non  uoce tantum  sed etiam scripto sententiam suam testatus  est. Et Alfonsus Herrera monachus Dominicanus concionator regius uir doctissimus animo candido  & ingenuo, qui cum mea scripta legisset, meque  differentem audisset ex me, inquit, Genesi coniecturam facio, nec puto a te quenquam dissentire, nisi qui te tuaque  scripta, uel non      audierit, uel non intellexerit. Item nobis suffragantur  magno consensu hispalenses theologi, qui nuper summam quæstionis diligenter perlegerunt, in primisque duo  uiri doctissimi Ludouicus Caruaialus Franciscanorum præfectus & Augustinus Sbaroia monachus dominicanus, qui theologiam ex cathedra in suorum collegio docet. Præterea uir, ut auctoritate, sic doctrina  Præstans Michael Arcus Dominicani ordinis in bætica  præsectus Prouincialis qui nuper in Cordubensi cænobio re diligenter ex meis scriptis, meque disserente perspecta, & cum doctis monachis non paucis collata, non  solum meam sententiam cæteris, quos dixi, & imprimis Martino Mendoza eiusdem cænobij præfecto grauissimo &  ægregia doctrina uiro consentientibus palam   probauit, sed etiam mirari se se professus est, quæ causa impressionem libri huius moraretur, qui ad multorum   errorem tollendum, & mentes scrupulis, & aculeis conscientiæ perperam fortassis iniectis explicandas magnopere pertineret a cuius sensu non abhorrere uirum ei  doctrina & auctoritate similem Dominicum  cognomento   sanctæ Crucis eiusdem ordinis ad Castellam præfectum   Prouincialem, nuper mihi retulit Dominicus a Cruce  cognominatus ad nouam Hispaniam Præfectus & ipse  Prouincialis, qui cum alijs perspectæ probitatis & religionis monachis ex illo altero orbe missus fuit, vt Carolum Cæsarem coram quid boni publici, & iustitiæ   ratio postularet edocerent, peterentque (id quod impetrarunt) vt pro sua prudentia, &  æquitate tumultibus  illarum  regionum incolarum Hispanorum, &  seditionibus     leges temperando prospiceret, & pro sua sapientia modum imponeret tantis malis, quæ mala, si uerum quærimus ex unius hominis uel errore nostræ huic sententiæ contrario, uel etiam temeritate & rerum nouarum  studio primam originem habuerunt, pro quibus malis,  & quietis impatiente animo, qui nos quoque hic exercet  homini malum cupere, uel imprecari alienum est meæ   naturæ, & instituto, quin magis precor, ut deus illi  meliorem mentem prebeat, quo discat aliquando quietas  cogitationes turbulentis consilijs anteferre. Ad summam, ut unde sumus digressi reuertamur, a nobis sunt   omnes eruditi, quibuscunque meam sententiam, & rationes exposui, præter paucos quos dixi, ambitione, aut  alio grauiore morbo corruptum, & repugnantem animum gerentes, quos ipsos tamen tergiuersantes, & laborantes disputatione coegi, ut ad leuissima & plane  indocta commenta, nolo enim dicere puerilia, miserabiliter confugerent more factiosorum hominum, qui in  ciuilibus contentionibus. & magnis rerum angustijs  ergastula soluunt. Longe igitur dispar nostra, &  aduersariorum causa est. A quibus si ceteris in rebus tantopere uinceremur, quanto sumus superiores. Vna tamen  summi Sacerdotis, & Ecclesiæ  Sacrosancta, qua ipsi nitimur auctoritas in hac mores, & religionem publice  attingente causa, omnes omnium aliorum iudicum sententias pondere, & maiestate apud pios omnes longe  superaret, nec superaret modo, sed etiam pertinaciter obsistentes, hæreticos esse conuinceret. Vt igitur dicam quod  sentio, & aliquando perorem, haud equidem uideo,     quomodo istorum opinio defendi queat quæ  fundamentis, & strophis hæreticorum nititur, Euangelio, &  sacrorum doctorum consentientibus declarationibus, &   testimonijs aduersatur, a uetere iuditio Ecclesiæ  dissentit, & nouum eiusdem grauissimum decretum, &   rescriptum nostris principibus Apostolicum oraculum  ex diuino præcepto (de quo est Deut. 17. &. c. per  venerabilem, qui filij sint legit) consulentibus datum contemnit, aut quomodo non sit hæretica, si rebus, & rationibus cognitis, cum pertinatia defendatur.
  
   ¶ Hoc opus iudicio doctissimorum & grauissimorum  dominorum Philippi Archinti Sanctissimi domini nostri  Papæ Vicarij, & Aegidij Foscararij magistri Sacri  Palatij, ac Antonij Augustini auditoris Rotæ examinatum & approbatum & multorum aliorum eruditissimorum virorum consensu in vrbe commendatum.

  
  
   Impressum fuit Romæ apud Valerium  Doricum & Ludouicum fratres  Brixienses.  Prima Maij Anno a Christo nato.  M. D. L.
   
  
        DECRETVM ET INDVLTVM  ALEXANDRI SEXTI.  SVPER expiditione in barbaros noui  orbis quos Indos vocant.
  "
   IN NOMINE DOMINI   Amen. Nouerint vniuersi hoc  presens publicum trasumptum  inspecturi quod nos Iacobus Conchillos Dei & apostolice sedis  gratia Episcopus Cathaniensis:  habuimus, vidimus, &  diligenter   inspeximus infrascriptas litteras felicis recordationis  Alexandri Pape sexti eius uera bulla plumbea cum cordulis sericeis, croceique coloris more Romane curie impendentis bullatas sanas siquidem  & integras ac omnimoda  suspitione carentes huiusmodi sub tenore. ALEXANDER Episcopus seruus seruorum dei carissimo in christo  filio Ferdinando Regi & carissime in Christo filie Elisabeth Regine Castelle Legionis, Aragonum, Siciliæ  &   Granate illustribus salutem & apostolicam benedictionem. Inter cetera diuine maiestati beneplacita opera  & cordis nostri desiderabilia illud profecto potissimum  existit ut fides catholica & Christiana religio nostris  presertim temporibus exaltetur ac ubilibet amplietur &   dilatetur animarumque  salus procuretur ac barbarc nationes deprimantur  & ad fidem ipsam reducantur. Vnde  cum ad hanc sacram Petri sedem diuina fauente  clementia   (meritis licet imparibus) euocati fuerimus cognoscentes      vos tanquam ueros catholicos Reges & principes quales semper fuisse nouimus & a uobis preclare gesta toti pene  iam orbi notissima demostrant: ne dum id exoptare sed  omni conatu, studio &  diligentia: nullis laboribus, nullis impensis, nullisque parcendo periculis etiam proprium   sanguinem effundendo efficere ac omnem  animum  uestrum   omnesque conatus ad hoc iamdudum dedicasse quemadmodum   recuperatio regni Granate a tirannide Saracenorum hodiernis temporibus per uos cum  tanta diuini nominis gloria  facta testatur. Digne ducimur non immerito & debemus illa uobis etiam sponte & fauorabiliter concedere  per que huiusmodi sanctum & laudabile ac immortali  deo acceptum propositum in dies feruentiori animo ad  ipsius dei honorem & imperij Christiani propagationem   prosequi ualeatis. Sane accepimus quod uos qui dudum   animum proposueratis aliquas insulas & terras firmas  remotas & incognitas ac per alios hactenus non repertas querere & inuenire ut illarum incolas & habitatores ad colendum redemptorum  nostrum  &  fidem  catholicam   profitendum reduceretis: hactenus in expugnatione &   recuperatione ipsius regni Granate plurimum occupati  huiusmodi sanctum & laudabile propositum uestrum ad  optatum finem perducere nequiuistis sed tandem sicut  domino placuit regno predicto recuperato, uolentes  desiderium adimplere uestrum dilectum filium Christophorum  Colon uirum utique dignum & plurimum commendandum   ac tanto negocio aptum cum nauigijs & hominibus ad  similia instructis non  sine maximis laboribus & periculis ac expensis destinastis ut terras firmas & insulas     remotas & incognitas huiusmodi per mare ubi hactenus nauigatum non fuerat diligenter inquiriret. Qui tandem   (diuino auxilio facta extrema diligentia in mari Oceano nauigantes certas insulas remotissimas &  etiam terras  firmas que per alios hactenus reperte non fuerant) inuenerunt in quibus quam plurime gentes pacifice uiuentes  & ut asseritur nudi incedentes nec carnibus uescentes  inhabitant, & ut prefati Nuncij uestri possunt opinari  gentes ipse in Insulis & terris predictis habitantes credunt vnum deum creatorem in celis esse ac ad fidem catholicam amplexandum & bonis moribus imbuendum  satis apti uidentur spesque habetur quod si erudirentur  nomen saluatoris domini nostri Iesu Christi in terris  & insulis predictis facile induceretur. Ac prefatus  Christophorus in vna ex principalibus Insulis predictis iam unam turrim satis munitam in qua certos Christianos qui secum iuerant in custodiam & ut alias Insulas ac terras firmas remotas & incognitas inquirerent posuit: construi & edificare fecit. In quibus quidem Insulis & terris iam repertis aurum aromata &   alie quam plurime res pretiose diuersi generis & diuerse  qualitatis reperiuntur. Vnde omnibus diligenter &   presertim fidei catholice exaltatione & dilatatione  (prout decet catholicos Reges & principes) consideratis:  more progenitorum uestrorum clare memorie Regum  terras firmas & Insulas predictas illarumque incolas et  habitatores uobis diuina fauente clementia subijcere et  ad fidem catholicam redducere proposuistis. Nos igitur  huiusmodi uestrum sanctum & laudabile propositum     plurimum in domino commendantes ac cupientes ut illud ad debitum finem perducatur &  ipsum  nomen  saluatoris nostri in partibus illis inducatur: Hortamur uos  quam  plurimum in domino & per sacri lauacri susceptionem   qua mandatis apostolicis obligati estis & uiscera misericordie domini nostri Iesu Christi attente requirimus  ut cum expiditionem huiusmodi omnino prosequi &   assumere prona mente orthodoxe fidei Zelo intendatis  populos in huiusmodi insulis & terris degentes ad Christianam religionem suscipiendum inducere uelitis &   debeatis nec pericula nec labores ullo unquam tempore uos  deterreant firma spe fiduciaque conceptis quod deus omnipotens conatus uestros feliciter prosequetur. Et ut  tanti negocij prouinciam apostolice gratie largitate donati liberius & audatius assumatis Motu proprio non  ad uestram uel alterius pro uobis super hoc nobis oblate petitionis instantiam sed de nostra mera liberalitate  & ex certa scientia ac de apostolice potestatis plenitudine omnes insulas & terras firmas inuentas & inueniendas detectas & detegendas uersus occidentem et  meridiem fabricando & construendo unam lineam a  polo arctico scilicet septentrione ad polum antarcticum   scilicet meridiem siue terre firme & insule inuenente  & inueniende sint: versus Indiam aut uersus aliam  quamcumque partem que linea distet a qualibet insularum   que uulgariter nuncupantur de los Azores & Cabo verde centum leucis uersus occidentem & meridie m.  Itaque omnes insule & terre firme reperte &  reperiende detecte & detegende a prefata linea uersus occidentem      & meridiem per alium regem aut principem Christianum non fuerint actualiter possesse usque ad diem natitiuitatis domini nostri Iesu Christi proxime preteritum   a quo incipit Annus presens millesimus quadringensimus nouagesimus tertius quando fuerunt per Nuncios  & Capitaneos uestros inuente alique predictarum insularum. Auctoritate omnipotentis dei nobis in beato  Petro concessa ac vicariatus Iesu Christi qua fungimur in terris cum omnibus illarum dominijs ciuitatibus  castris locis & uillis iuribusque  & iurisditionibus ac  pertinentijs uniuersis uobis heredibusque et successoribus  uestris Castelle & Legionis Regibus in perpetuum tenore presentium donamus concedimus & assignamus  uosque  & heredes ac successores prefatos illarum dominos cum plena libera & omnimoda potestate auctoritate & iurisditione facimus constituimus & deputamus. Decernentes nihilominus per huiusmodi donationem concessionem & assignationem nostram nulli  Christiano principi qui actualiter prefatas insulas &   terras firmas possederit usque ad predictum  diem Natiuitatis  domini nostri Iesu Christi ius quesitum sublatum intelligi posse aut auferri debere. Et insuper mandamus uobis in uirtute sancte obedientiæ (vt sicut etiam pollicemini & non dubitamus pro uestra maxima deuotione  & regia magnanimitate uos esse facturos) ad terras firmas & insulas predictas viros probos & deum timentes doctos peritos & expertos ad instruendum incolas  & habitatores prefactos in fide catholica & bonis moribus imbuendum destinare debeatis, omnem debitam     diligentiam in premissis adhibentes. Ac quibuscunque   personis cuiuscunque dignitatis etiam imperialis & regalis status gradus ordinis uel conditionis sub excommunicationis latæ  sententiæ pena quam eo ipso si contrafecerint incurrant districtius inhibemus ne ad insulas  & terras firmas inuentas & inueniendas detectas &   detegendas uersus occidentem & meridiem fabricando  &  construendo  lineam a polo arctico ad polum  antarcticum   siue terre firme & insule inuente & inueniende sint:  uersus indiam aut aliam quamcunque partem: que linea  distet a qualibet insularum que uulgariter nuncupatur   de los Azores & Cabo verde centum leucis uersus  occidentem & meridiem ut prefertur pro mercibus habendis uel quauis alia de causa accedere presumant  absque   uestra ac heredum &  successorum uestrorum predictorum   licentia speciali. Non obstantibus constitutionibus &   ordinationibus apostolicis ceterisque contrarijs quibuscunque: in illo a quo imperia & dominationes ac bona  cuncta procedunt confidentes: quod dirigente domino  actus uestros si huiusmodi sanctum  & laudabile propositum prosequamini breui tempore cum felicitate &   gloria totius populi Christiani uestri labores & conatus exitum  felicissimum consequentur. Verum quia difficile  foret presentes litteras ad singula queque loca in quibus expediens fuerit deferri: volumus ac motu &   scientia similibus decernimus: quod illarum transumptis   manu publici Notarij inde rogati subscriptis &  sigillo  alicuius persone in ecclesiastica dignitate constitute  seu  curie ecclesiastice munitis ea prorsus fides in iudicio &      extra ac alias ubilibet adhibeatur que presentibus adhiberetur si essent exhibite uel ostense. Nulli ergo omnino hominum liceat hanc paginam nostre commendationis   hortationis, requisitionis, donationis, concessionis, assignationis, constitutionis, deputationis, decreti, mandati,  inhibitionis, &  uoluntatis, infringere uel ei a usu temerario contraire, Si quis autem hoc attentare presumpserit indignationem omnipotentis dei ac beatorum Petri  & Pauli apostolorum eius se nouerit incursurum.
  
   Datis ROMAE apud sanctum Petrum Anno incarnationis dominice millesimo quadringentesimo nonagesimo  tertio, quarto nonas Maij pontificatus nostri anno  primo.
"  
   HAEC declaratio decretum atque concessio Sacrorum   canonum sententiæ consentit quæ habetur cap.  per uenerabilem. §. rationibus qui filij sunt legitimi  & cap. si non. 23. q. 4. inquo inquit Gregorius iustum   sanctumque esse bellum quod infidelibus a Christianis  infertur ut eis imperio subditis prædicari possit Christi euangelium, ne si imperio subditi non  sint, prædicationi  & conuersioni eorum qui crediderint impedimento esse  possint. Idemque decretum atque  concessio potestati Christi  inititur qui cum ei secundum  humanitatem, ut Hieronimus  & Augustinus exponunt data fuisset omnis potestas  in cœlo & in terra, ut est Matth. ultimo hanc  potestatem   communicauit vicario suo, quæ quamuis ordinetur ad  salutem animarum & bona spiritalia, non tamen excluditur a temporalibus quatenus hæc ordinantur ad  spiritalia ut Tho. testatur de Reg. princ. liber. 3. c. 10     &. 13. subiectio autem barbarorum ad Euangelij prædicationem ordinatur, ad quam Papa non solum potestatem habet a deo, sed etiam preceptum Euangelicum.  Non quod Paulus ad se pertineri negat de ijs qui foris  sunt iudicare, hunc habet intellectum non esse muneris  apostolici ut a Christianis, sic ab ijs, qui extra fidem sunt   uitæ rationem poscere, uel ab eis ut Christiane uiuant  postulare. Cæterum dare operam ut ijdem ad Christi  fidem conuertantur proprium esse muneris apostolici,  non solum ipsius Pauli, sed omnis omnium apostolorum   uita, & ob id oppetita mors testificatur. Vide  Augustini Epistolas. 48. &. 50. &. 204. quæ   sunt ad Vincentium ad Bonifacium ad Donatum &   citantur in decretis. 23. q. 4. c. non inuenitur. c. si Ecclesia. c. displicet. q. 6. c. uides item Epistolas Gregorij  73. primi libri & 60. noni & Ambrosij Epistolas  30. &. 31. Nam licet in hereticos disputat Augusti.  in eisdem rationibus a Charitate profectis concludit iuste  paganos compelli ut desistant idololatra dicto cap. non  inuenitur. Thomas secunda secunde. q. 10. ar. 8. infideles inquit compellendi sunt. si facultas adsit ne fidem  impediant blasphemijs uel alia ratione & ideo frequenter bellum in eos fideliter mouent, idem. q. 94. ar. 3.  testatur idololatria magnam blasphemiam contineri &   fidem opere impugnari. Vnde Lyra super numer. c. 31  iustum esse bellum dicit contra idololatras, ne deum  blasphement per idololatriam. Sed omnium maxime  facit. c. si non. 23. q. 4. uide etiam Innocentium &   ostiensem &  Panormitanum in. c. quod  super his de uoto.
  
      Itaque uis prohibita. c. de Iudæis dist. 45. est nequis  inuitus baptizetur aut Christianus esse cogatur. Nam  deponere idololatriam &  Christianorum imperio parere  iuftissime compelluntur infideles ne fidei prædicationem  & propagationem impediant, & facilius conuertantur   non tamen sunt nec possessionibus spoliandi, nec in seruitutem redigendi.
    
    